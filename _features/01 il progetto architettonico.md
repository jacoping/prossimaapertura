---
slug: il_progetto_architettonico
heading: Il progetto architettonico
---

La progettazione diviene azione complessa che, oltre ad agire in termini di miglioramento della qualità dello spazio urbano, stimola il riuso e la rifunzionalizzazione delle aree pubbliche, agendo anche in termini di sviluppo della comunità che di quegli spazi sarà interprete e fruitrice.

Al progetto architettonico è affidato il compito di dare forma ad un luogo che possa ospitare e promuovere tale processo, valorizzando le caratteristiche del contesto. Le scelte progettuali si orientano inizialmente intorno a due aspetti fondamentali: rendere l’area accessibile, colmando la distanza iniziale e creando al suo posto un luogo di relazioni, aperto e inclusivo; lasciare libero spazio per usi ed esperimenti collettivi, che favoriscano l’appropriazione da parte degli abitanti, suggerendo al contempo nuove visioni per il quartiere. Un spazio completo, ma non concluso, che fa della sua indeterminatezza il suo punto di forza.
La nuova piazza, di 8.600 mq, si articola su tre livelli che effettuano una ricucitura tra la città e la buca.

Alla quota della circolazione urbana e del parco antistante, la piazza alta ospita il ring, una struttura in ferro a maglia regolare pensata per l'incontro tra più generazioni. Qui, trovano spazio, in compresenza, il gioco e lo sport, momenti di svago e momenti di riposo. Il disegno pavimentale, in colori e materie differenti, organizza le attività e gli elementi di arredo.
La quota intermedia svolge principalmente la funzione di connessione: scale, gradonate e scivoli delineano su due lati un sistema di percorrenze libero e accessibile a tutti, che conduce alla parte inferiore dell’area.

La piazza bassa è un’area libera di 2.400 mq, immaginata per accogliere eventi e attività collettive, agevolate da una pavimentazione in cemento industriale che, diviso in moduli 2 x 2 m, si apre a possibili sovrascritture future. Al centro, una sinuosa seduta a nastro delimita un’area verde di 300 mq, l’oasi.

Superata la piazza, l’intervento architettonico si estende al Parco Europa, un’area verde di 35.000 mq dove uno spazio sottoutilizzato diventa aula aperta e vivaio collettivo. Ridefinendo e completando i percorsi ciclopedonali che attraversano il parco, il progetto mette a sistema le connessione tra gli spazi pubblici del quartiere.

{% include gallery.html name="gallery_progetto" folder="/img/gallery_progetto" %}

{% include youtube.html video="Zgh38qlgPcM" %}
