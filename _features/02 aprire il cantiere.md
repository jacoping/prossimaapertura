---
slug: aprire_il_cantiere
heading: Aprire il cantiere
---

Il cantiere, non più luogo esclusivo per gli addetti ai lavori, diventa un momento di creazione collettiva, un luogo “aperto” in cui accessibilità, visibilità e comunicazione coinvolgono gli abitanti nella trasformazione in atto e accompagnano la progressiva appropriazione da parte della comunità.

Il programma che accompagna i lavori è la vera innovazione di Prossima Apertura. Le attività integrate sono azioni parallele e complementari allo svolgimento del cantiere: avvenimenti in prossimità, visite dell’area in costruzione, eventi e laboratori nelle aree progressivamente completate, sono tutti elementi fondanti di questo processo di trasformazione urbana.

Inserendo le attività integrate negli oneri per la sicurezza, Prossima Apertura afferma che il coinvolgimento degli abitanti è imprescindibile alla costruzione di un luogo per la comunità e attesta che la sicurezza urbana può essere promossa attraverso iniziative che non prevedono il controllo e l’inibizione degli usi, bensì diviene massima quando un luogo è aperto e vissuto.
Mentre accoglie progressivamente gli abitanti, il cantiere comunica con il quartiere attraverso l’uso creativo di opere provvisionali, comunemente impiegate nelle opere edili: un banner, installato a margine del sito, funziona come landmark e annuncia di volta in volta l’inizio delle attività; la recinzione esterna racconta l’avanzamento dei lavori e degli eventi collettivi che ne scandiscono il percorso; una scala di ponteggi diviene accesso temporaneo alla piazza per lo svolgimento dei laboratori.

A partire dalla costruzione di elementi iconici e di riconoscibilità, il cantiere entra in relazione con gli abitanti ben prima di essere concluso, presentandosi al quartiere con un’identità precisa; contemporaneamente, l'apertura di pagine social dedicate permette di accrescere la diffusione del progetto sul territorio, aprendo a nuove forme di dialogo diretto tra progettisti e cittadinanza.

{% include gallery.html name="gallery_cantiere" folder="/img/gallery_cantiere" %}
