## Il contesto

“Toscanini” è un quartiere di edilizia economica e popolare, costruito negli anni Novanta alla periferia di Aprilia. La mancata realizzazione delle opere di compensazione ha contribuito al progressivo malessere fisico e socio-economico di un’area con diecimila abitanti, rimasti in attesa di spazi e servizi pubblici.

Nel tempo, incuria, micro-criminalità e occupazioni abusive hanno alimentato il generale senso di abbandono e insicurezza, rendendo la buca di Toscanini simbolo del fallimento della pianificazione urbana e di una distanza fisica riconoscibile anche nel tessuto sociale.

Questo luogo sottratto alla collettività per anni, oggi ospita la nuova piazza e si trasforma in luogo di incontro per l’intero quartiere.
